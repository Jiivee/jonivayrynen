Työ Stonehengestä on melko tarkka pienoismalli Englannin Wiltshiressa sijaitsevasta esihistoriallisesta monumentista. Työn kivipaasit on tehty vaahtomuovista ja maalattu akryyliväreillä harmaiksi. Työn pohjana on myös akryyliväreillä värjätty styroksilevy, johon vaahtomuovikivet on kiinnitetty kuumaliimalla. Kuumaliiman käyttö työssä ei ollut täysin ongelmatonta, sillä suoraan kuumaliimapistoolista ulos tuleva sula kuumaliima on niin kuumaa, että se sulattaa styroksia. Tavallisen liiman käyttö taas ei toiminut, sillä se ei pitänyt vaahtomuovia kunnolla kiinni styroksissa. Niinpä kuumaliima piti ensin pursottaa pistoolista vaahtomuoviin, antaa sen hetki jäähtyä vaahtomuovissa ja sen jälkeen painaa kiinni styroksiin. Tässäkin piti olla tarkkana, ettei kuumaliima jäähdy liikaa, jolloin se ei enää liimautuisikaan styroksiin.