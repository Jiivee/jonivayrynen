Koko kuvataidekoulun ajan olin halunnut rakentaa jotain tiilistä ja laastista. Halu tähän lähti siitä, että aikanaan esikoulussa tein pienistä tiilistä (koko noin 2cmX1cmX0,5cm) tiilitalon. Vuosien kuluessa pieni tiilitaloni mureni ja halusin siis tehdä uuden. Ongelmana oli vain, että pieniä tiiliä ei oikein saanut mistään. Ainoaksi vaihtoehdoksi jäi siis tiilien tekeminen itse.

Hyvin pienien tiilten tekeminen olisi ollut vaikeaa, joten jouduin tyytymään hieman isomman kokoisiin (4,5cmX2cmX1cm). Tiilten tekoa varten tein pitkistä puutikuista kehikon, jonka väleihin painoin punasavea. Seuraavaksi savipalaset (tiilet) piti irrottaa varovasti kehikosta, jotta niiden muoto ei muuttuisi vaan ne pysyisivät kaikki samankokoisina. Lopuksi savitiilet poltettiin polttouunissa.

Tiilitalon savitiilet on siis muurattu kiinni toisiinsa laastilla. Talon sisäpuoli taas on päällystetty kapalevyllä, joka on kiinnitetty tiileihin kuumaliimalla. Katon, jonka pystyy nostamaan pois, pohja on kapalevyä ja ulospäin näkyvät osat erikoikoisia puutikkuja. Katon päällysosassa näkyvät pitkät puutikut ovat samoja joita käytin tiilikehikon tekemiseen.
